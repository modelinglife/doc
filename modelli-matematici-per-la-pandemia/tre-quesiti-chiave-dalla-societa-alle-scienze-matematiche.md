# Tre quesiti chiave dalla società alle scienze matematiche

Ecco quindi, i tre quesiti chiave che perseguono lo scopo di comprendere fino a che punto i modelli matematici forniscano informazioni utili alla società.

1. Che cosa si intende per modello matematico?
2. Matematica e sistemi viventi: quale strategia?
3. Quale dialogo fra matematica e scienze naturali?

Nel seguito avremo un convitato, assente e presente nello stesso tempo. Mi riferisco ai ricercatori delle scienze naturali, potenzialmente interessati al dialogo sia con le scienze esatte e sia con la società. Inoltre, parleremo del sistema immunitario, forse il sistema più complesso nei sistemi viventi e del quale, come vedremo, è inevitabile tenere conto in ogni riferimento a patologie specifiche [\[11\]](riferimenti-bibliografici.md). Infatti, le recenti ricerche hanno prodotto risultati di rilievo nella ricerca sui vaccini nella lotta sia alle malattie oncologiche e sia alla pandemia da Covid 19.

I vaccini attivano il sistema immunitario a riconoscere gli ospiti indesiderati per eliminarli utilizzando quelle sue componenti in possesso di queste capacità. Il processo di apprendimento collettivo e di attivazione richiede sia azioni esterne di attivazione del sistema immunitario e sia una situazione ambientale che preservi le capacità del sistema stesso.

Il sistema immunitario va quindi non solo addestrato, ma anche mantenuto efficiente. I modelli matematici hanno iniziato a descrivere con equazioni la dinamica del sistema e sono attualmente in grado di cogliere alcuni aspetti importanti della risposta immunitaria. In particolare, anche gli studi più recenti tengono conto anche dell’eterogeneità, da individuo a individuo, di questa parte fondamentale di tutti gli esseri viventi [\[11\]](riferimenti-bibliografici.md).
